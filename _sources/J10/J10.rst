Зашто Џупитер, а зашто Ексел
======================================

Мајкрософтов Ексел (*Microsoft Excel*) представља један од најраспрострањенијих софтверских производа
за обраду табеларно представљених података.
Ексел своју популарност дугује томе што је табела у коју се уносе подаци "опипљива", она је ту,
корисник може само да кликне на поље и да унесе податак или формулу.

.. questionnote::

    Зашто, и поред свега тога, овај курс није организован око Ексела, већ се мучимо са Џупитером
    и Пајтоном?

.. reveal:: Ј10-01
    :showtitle: Прикажи одговор
    :hidetitle: Сакриј

        * *Цена.* За разлику од Ексела који је комерцијални производ и који мора да се купи да би могао легално да се користи, Пајтон, све његове библиотеке и Џупитер (као радно окружење за Пајтон) су *бесплатни*. Свако може без икакве накнаде да инсталира Пајтон и Џупитер и да их користи за личне потребе и за образовне потребе.
        
        * *Обрада података путем јасно видљиве процедуре.* У ћелије Ексел табеле се, поред текста и бројева, могу унети и формуле. На тај начин се у Екселу може постићи све о чему смо ми овде писали. Проблем са оваквим приступом настаје када покушавамо да схватимо *шта* табела у коју је неко већ унео формуле ради и *како* то она ради. У великим табелама није лако установити која формула зависи од које ћелије и, уопште, којим редом ће се формуле израчунавати. Дакле, лако је поделити са сарадницима Ексел табелу која ће одрадити посао, али није лако поделити са сарадницима *процес* који та табела имплементира. С друге стране, ако су подаци обрађени употребом неког скрипт-језика као што је Пајтон, из самог програма (*и коментара у њему!*) се може реконструисати процес обраде података. На тај начин сарадници на пројекту могу да провере процес обраде података и тако лакше уоче евентуалне грешке у процедури обраде података. Осим тога, ако је потребно извршити нови рачун који је сличан постојећем лакше је прилагодити експлицитан код.
        
        * *Флексибилност.* Пајтон долази са веома великим бројем библиотека које су развијане за потребе ефикасне обраде великих количина података. Све те библиотеке су доступне из Џупитера. Ако се за коју годину појави нека нова библиотека која нуди нове могућности, можемо је лако и брзо увести у Џупитер и користити. За разлику од Пајтона, нове функционалности Ексела се не дистрибуирају кроз библиотеке функција (које се лако додају систему), већ свака нова функционалност изискује инсталацију нове верзије целог програма.



